Ca versus ca și
===============

Aversiunea excesivă față de cacofonii a dus la adopția greșită a utilizării sintagmei "ca și" în loc de "ca" în unele cercuri. În limba română literară, cele două au funcții net diferite.

# Ca și
În limba literară, „ca și” este echivalent cu „la fel ca”: „noi, ca și ei, suntem oameni” – „noi, la fel ca ei, suntem oameni”. În esență, „noi, ca și ei, suntem oameni” este doar o reorganizare a propoziției „noi suntem oameni, ca și ei”.

# Ca
Prin contrast, „ca” este echivalent cu „în calitate de”: „noi, ca medici, avem o responsabilitate față de pacienți” – „noi, în calitate de medici, avem o responsabilitate față de pacienți”.

# Greșeala
Atunci când substituim „ca și” în loc de „ca” obținem o anomalie gramaticală: „noi, ca și medici, avem o responsabilitate față de pacienți” este echivalent cu „noi, la fel ca medici(i), avem o responsabilitate față de pacienți”. Cu alte cuvinte, substituirea eronată duce la pervertirea sensului propoziției – mesajul nu mai este că noi suntem medici, ceea ce creează o responsabilitate față de pacienți, ci că noi, **deși nu suntem medici**, avem o responsabilitate față de pacienți (la fel ca medicii).
