Scrierea cu literă mică sau mare
================================

> Sursa: [Dexonline](https://dexonline.ro/articol/3._Scrierea_cu_liter%C4%83_mic%C4%83_sau_mare)

Scrierea cu literă **mică** sau **mare** privește **inițiala cuvintelor**, iar în cazul **abrevierilor** și al **simbolurilor** - și celelalte poziții. Opțiunea pentru această caracteristică a literei depinde în special de:

* **poziția** elementului în text (în **interiorul** sau la **începutul** unei comunicări) și **punctuația** acestuia;
* **natura** elementului (substantive comune sau proprii, celelalte părți de vorbire, abrevieri, simboluri) - **indiferent de poziția** în text, litera mică sau mare fiind o **marcă** a caracterului de nume **comun**, respectiv **propriu**, mai ales în cazul cuvintelor care pot fi folosite cu ambele valori;
* **marcarea** anumitor **valori** sau obținerea unor **efecte stilistice** (**importanța**, **politețea** sau, dimpotrivă, **desconsiderarea**);
* **natura** textului (obișnuit sau oficial; laic sau religios; poezie; corespondență; etichete, plăcuțe indicatoare, afișe, capete de tabel etc.).

Pentru unele situații există **reguli obligatorii**; în altele, scrierea cu literă mică, respectiv mare este **facultativă**, scrierea **ocazională** a unor cuvinte contrar regulilor obișnuite **nefiind** totdeauna o greșeală.

Există **cuvinte** sau **poziții** în care se folosește **totdeauna** litera **mică**, respectiv **mare**. Probleme pun mai ales situațiile în care unul și același (tip de) cuvânt se scrie **fie** cu literă mică, **fie** cu literă mare: mai ales în unele cazuri de **treceri** între nume **comune** și nume **proprii** - care se produc în ambele sensuri, grafia depinzând de modul în care sunt tratate cuvintele în contextul respectiv -, distincția nu este totdeauna ușor de făcut. Regulile privesc în special situațiile în care pot exista ezitări; de aceea, ele sunt prezentate contrastiv, mai ales în funcție de condițiile folosirii cuvintelor în propoziții și de distincția substantiv comun - substantiv propriu, care nu este totdeauna ușor de făcut.

> Scrierea cu literă mică sau mare a numelor **unităților de măsură** (*kilogram*, *weber*) și a **simbolurilor** lor (*kg*, *Wb*), precum și a simbolurilor altor termeni de specialitate (*B* pentru *bor*) nu face obiectul reglementărilor propriu-zis ortografice, ci al celor din domeniile respective, care trebuie respectate.
> Regulile de scriere cu literă mică sau mare diferă de la limbă la limbă, iar în scrierea limbii române, ele au variat în timp.

# Scrierea cu literă mică

Se scriu, de regulă, cu litere **mici**:

* **substantivele comune** (și **asimilate** acestora), precum și toate **celelalte părți de vorbire** folosite **izolat** sau în **interiorul** propozițiilor și al frazelor;
* anumite **abrevieri** și **simboluri**.

Detaliind, se scriu cu litera **mică**:

1. **substantivele comune** și toate **celelalte părți de vorbire**, inclusiv **primul** cuvânt dintr-o **comunicare**, în următoarele situații:
   * când acesta este un **cuvânt de declarație**, iar comunicarea din care face parte urmează unei comunicări în **vorbire directă**:
     *A adormit! zice cucoana*. Caragiale
   * după **puncte de suspensie**, când între comunicări există o legătură strânsă:
     *Se mișcă fata ... clipește din ochi ...* Caragiale
     > Când între comunicări **nu** există o legătură strânsă, comunicarea următoare începe cu literă **mare**.
     > Se **poate** scrie cu literă **mică** și după celelalte **semne** de punctuație **finale**, atunci când comunicarea anterioară este prezentată ca **neîncheiată**:
     >       *Ce-i? popă? negustor?* Caragiale
     >       *Fie-ți milă! e nevastă-ta, iart-o!* Caragiale
   * după **două puncte** (în afară de cazurile în care ele **precedă** vorbirea **directă** sau un **citat**):
     *Poarta țarinii era deschisă: intră pe ea.* Sadoveanu
   * când cuvântul face parte dintr-un **citat** în **ghilimele neprecedat de două puncte:**
     *Strecura printre dinții albi și mărunți câte un „ah!” care-i umplea pieptul*. Delavrancea
     > Când un citat între ghilimele este **precedat de două puncte**, el începe cu literă **mare**.
2. substantivele **comune** (chiar dacă provin din nume **proprii**) folosite **izolat** sau în **interiorul** unei comunicări, printre care cele care desemnează:
   * **tipuri omenești** denumite după numele **propriu** al unor **personaje**: *un adonis*, *un apolo*, *un don juan*, *un harpagon*, *un mitică*, *un păcală*;
   * **obiecte** denumite după **creatorul** lor (în sensul cel mai larg) sau după **locul** de proveniență: *un marghiloman*; *hațegana*, *o havană*, *olandă*;
     > Numele proprii folosite numai **ocazional** pentru a desemna obiecte se scriu cu literă **mare**.
   * ființe **mitice** multiple (indiferent de mitologia din care provin): *ciclop*, *elf*, *gigant*, *iele*, *muză*, *nimfă*, *parcă*, *rusalcă*, *satir*, *sirenă*, *titan*, *trol*;
   * **funcții** și **calități** (oricât de importante): *avocat*, *cancelar*, *deputat*, *domn* „domnitor”, *general*, *han*, *ministru*, *pașă*, *prefect*, *premier*, *președinte*, *primar*, *prim-ministru*, *principe*, *rege*, *secretar de stat*, *senator*, *sultan*, *șah*, *voievod*, *vodă*;
     > Se scriu cu literă **mică** și numele **domeniilor** la care se referă funcțiile: *ministrul de externe*, *ministrul afacerilor externe al...*, dar numele **oficiale complete** de funcții se scriu cu literă **mare**.
   * **sisteme** economico-sociale (*capitalism*, *feudalism*), epoci **geologice** (*mezozoic*), perioade **istorice** relativ **slab individualizate** (*epoca modernă*, *paleolitic*, *perioada contemporană*), războaie care **nu** au nume **unice** (*războaiele balcanice*, *punice*);
     > Denumirile epocilor istorice de importanță **majoră** se scriu cu literă **mare**.
   * **varietăți de plante** și de **animale**, soiuri de **vin**, **produse alimentare** etc.: *aligote*, *angora*, *astrahan*, *băbească*, *buldog*, *cabernet*, *camembert*, *caniș*, *cornul-caprei* (varietate de ardei), *ionatan*, *merinos*, *sponcă*, *tigaie*, *țurcană*;
     > Pe **etichete**, numele unor produse se scriu cu literă **mare**.
   * **substantivele** cu sens **generic** care **nu** fac parte din numele propriu al entităților **geografice** și **administrativ-teritoriale** care le urmează: *aleea Nucșoara*, *balta Călărași*, *băile Govora*, *bulevardul Nicolae Bălcescu*, *calea Floreasca*, *comuna Tudor Vladimirescu*, *fluviul Dunărea*, *insula Sfânta Elena*, *intrarea Popa Nan*, *județul Bistrița-Năsăud*, *lacul Gâlcescu*, *munții Carpați*, *orașul Dr. Petru Groza*, *parcul Herăstrău*, *pasul Bran*, *peninsula Florida*, *piața 1 Mai*, *republica Ucraina*, *râul Olt*, *strada Cuțitul de Argint*, *strada Pictor Luchian*, *șoseaua Mihai Bravul*, *vârful Ciucaș;*
     > Pe tăblițele **indicatoare**, în indicarea **adresei**, pe **hărți** etc, aceste substantive se scriu cu literă **mare**.
   * **punctele cardinale** (în afară de cazurile când desemnează o **regiune** sau când fac parte din nume de **locuri**): *est*;
3. toate **celelalte părți de vorbire** din **interiorul** unei comunicări, inclusiv:
   > În **propoziție**, elementele inițiale *(cel de-)al, (cea de-)a* din **numărul** de ordine al unor **manifestări** periodice se scriu cu literă **mică**: *Participanții la (cel de-)al X-lea Congres* ...
   * **adjectivele** din sintagme care denumesc **varietăți de plante** și de **animale**: *măr crețesc*, *cireșe pietroase*;
     > Asemenea adjective se scriu însă cu literă **mare** când desemnează o **rasă** (și, dacă ar fi scrise cu literă mică, ar putea fi interpretate drept **calificative** oarecare).
   * **pronumele de politețe**: *dumneata, dumneavoastră*;
     > În **corespondență**, pronumele de politețe **maximă** se scrie cu literă **mare**.
   * cuvintele ajutătoare din componența unor nume proprii, și anume:
     * **articolul** sau **particulele** din unele **nume de persoane** românești sau străine: *Ludovic al XIV-lea*, *Ad al-Rahman*, *Ștefan cel Mare*, *Leonardo da Vinci*, *Charles de Gaulle*, *Andrea del Sarto*, *Joachim du Bellay*, *Abd el-Kader*, *Jeanne la Papesse*, *Ludwig van Beethoven*, *Friedrich von Schiller*;
     * **articolele, prepozițiile, conjuncțiile** din nume de **aștri** (*Scroafa-cu-Purcei*), de entități **geografice** și **administrativ-teritoriale** (*America de Nord*, *Oceanul Înghețat de Nord*, *Regatul Unit al Marii Britanii și al Irlandei de Nord*, *Statele Unite ale Americii*), **instituții** (*Consiliul de Miniștri al ...*, *Adunarea Națională a Republicii Franceze*), **sărbători** (*Ziua Internațională a Femeii*);
4. în **poezia modernă, primul cuvânt** al fiecărui **vers**;
   > În poezia de tip **clasic**, primul cuvânt al fiecărui vers se scrie cu literă **mare**.
5. **abrevierile** cuvintelor scrise cu literă mică: ***a.c.*** = *anul curent*, ***acad.*** = *academician, -ă*, ***art.*** = *articol*, ***d-ta*** = *dumneata*, ***l*** = *lățime*, ***lt.*** = *locotenent*, ***m*** = *metru* (pentru abrevierile scrise cu litere mici și mari vezi **3.2. Scrierea cu literă mare**).
6. > Se **pot** scrie, **ocazional**, cu literă **mică**, unele cuvinte care, în mod obișnuit, se scriu cu literă mare, pentru a realiza un anumit **efect** stilistic (*ceaușescu*, *pcr*) sau grafic (*univers enciclopedic* pe unele publicații ale editurii în cauză).

> Nu ni se mai pare necesară în momentul de față reluarea regulilor, încetățenite de multă vreme în limba română, potrivit cărora se scriu cu literă mică substantivele comune care denumesc **popoare**, **zilele** săptămânii și **lunile** anului și **disciplinele** de învățământ (care în unele limbi se scriu cu literă mare).

# Scrierea cu literă mare

Fiind **limitată** la anumite situații, scrierea cu literă **mare** a cuvintelor **izolate** sau **în propoziții** are ca efect **punerea** lor **în evidență**.

> Situațiile în care în limba română se scrie cu literă **mare** sunt mai numeroase decât în unele limbi (de exemplu, față de scrierea numelor de instituții în franceză), dar mai restrictive decât în altele (față de scrierea în engleză a cuvintelor unui titlu, sau, în germană, a tuturor substantivelor, de exemplu).

Se scriu, de regulă, cu literă **mare la inițială**:

* **primul cuvânt** (chiar dacă este substantiv **comun** sau orice **altă** parte de vorbire) dintr-o **comunicare** - fie că aceasta **este** sau **nu propoziție** (**notă** de subsol, inclusiv când începe cu abrevieri folosite în indicațiile bibliografice; **titlu de coloană** dintr-un **tabel** etc.);
* **numele proprii** (și **asimilate** acestora) folosite **izolat** sau **în propoziții** și fraze; în cazul numelor proprii **compuse**, scrierea cu literă mare poate privi **toate** componentele sau numai **primul**;
* anumite **abrevieri**;
* **locuțiunile pronominale de politețe**;
* **primul cuvânt** al fiecărui **vers** în poezia **de tip clasic**.
  > În poezia **modernă**, uneori, primul cuvânt al fiecărui vers este scris cu literă **mică**.

Detaliind, se scriu cu litere **mari**:

1. primul cuvânt dintr-o comunicare:
   * când este **izolată** sau **prima** comunicare dintr-un text:
     *Stau câteodată și-mi aduc aminte* \[...] Creangă
   * când **urmează** după o alta, și anume:
     * **totdeauna** când comunicarea **precedentă** se încheie cu **punct final:**
       *Săniile porniră iar încet. Frigul creștea odată cu lumina*. Sadoveanu
     * **de regulă**, când comunicarea **precedentă** se încheie cu unul din **celelalte semne de punctuație finale**:
       * **semnul întrebării**:
         *Ce să facă? La mușteriu cu cioburi de sticlă nu putea merge.* Caragiale
       * **semnul exclamării**:
         *Patria mă cheamă! Nu mai pot sta un moment!* Caragiale
       * **puncte de suspensie**, când între comunicări **nu** este o legătură **strânsă**:
         *Aici nu-i nevoie de baba Anița ... Noroc să deie Dumnezeu!* Sadoveanu
         > Când între comunicări este o legătură **strânsă**, după aceste semne de punctuație se **poate** scrie și cu literă **mică**.
       * la începutul unei comunicări în **vorbire directă** precedată de **două puncte** (și de linie de dialog sau de ghilimele):
         *Dl. Goe este foarte impacient și, cu ton de comandă, zice încruntat:*
         *- Mam-mare, de ce nu mai vine?* Caragiale
       * la începutul unui **citat** precedat de **două puncte** (și încadrat, de regulă, între **ghilimele**):
         *Astfel se-ncheia proclamația ..., cu acest frumos motto: „Evenimentele mari fac totdeauna să tacă micile pasiuni!”* Caragiale
         > Un citat **neprecedat** de două puncte începe cu literă **mică**.
     * în **corespondență**, **cereri** etc., cuvântul cu care **începe prima** comunicare **după formula de adresare** urmată de **virgulă**:
       *Domnule Director,*
       *Subsemnatul, ..., vă rog să binevoiți...*

       *Domnule Director,*
       *Vă rog să binevoiți...*
2. **toate** componentele (cu excepția, de regulă, a cuvintelor ajutătoare) numelor **proprii** (inclusiv ale unor **unități lexicale complexe** folosite ca nume proprii) care desemnează:
   * **persoane** (prenume, patronime, nume de familie, supranume, pseudonime - inclusiv componentele lor provenite din nume de funcții, ranguri etc.): ***A**li-**P**așa*, ***A**vădanei*, ***C**ostapetru*, ***D**elavrancea*, ***E**lvira **P**opescu*, ***G**rigore **V**asiliu-**B**irlic*, ***H**agichirea*, ***H**agi-**T**udose*, ***L**ev **N**icolaievici **T**olstoi*, ***M**ihai-**V**odă*, ***M**oșandrei*, ***N**ababul*, ***P**ăstorel*, ***R**ousseau*, ***V**ameșul*, *Ștefan cel Mare*, ***V**lad **Ț**epeș*. În **unele nume de familie** străine se scriu cu literă **mare** și **articolul** sau **particulele** din componența lor: *Gabriele **D'**Annunzio*, *Vittorio **D**e Sica*, *Luca **D**ella Robbia*, ***D**u Cange*, ***I**bn Saud*, *Jean de **L**a Fontaine*, ***L**e Corbusier*, *J.-L. **Mac** Adam*, *Eugene **O'**Neill*, *Vincent **Van** Gogh*;
     > Substantivele care denumesc **funcții, ranguri** etc. și **nu** fac parte din numele propriu, precum și cuvintele **ajutătoare** din componența altor nume de persoană se scriu cu literă **mică**.
   * **personaje** religioase, mitologice, folclorice, literare: ***A**lah*, ***A**totputernicul*, ***B**arbă-**A**lbastră*, ***C**enușăreasa*, ***D**on **J**uan*, ***D**umnezeu*, ***F**ăt-**F**rumos*, ***G**reuceanul*, ***H**arpagon*, ***I**sus **H**ristos*, ***M**ântuitorul*, ***M**ama-**P**ădurii*, ***P**ăcală*, ***R**a*, ***S**caraoțchi*, ***S**farmă-**P**iatră*, ***S**fânta **F**ecioară*, ***S**fânta **M**ăria*, ***S**fânta **T**reime*, ***S**fântul **C**onstantin*, ***S**fântul **D**uh*, ***T**atăl* „Dumnezeu”, ***V**enus*, ***Z**eus*;
     > Se scriu cu litere **mari** și alte **realități cu caracter religios**, ca ***S**fânta **S**criptură*, ***S**fântul **M**ormânt*, ***S**fântul **M**unte*, iar în textele **bisericești** și alte substantive (***A**totștiitorul*, ***D**omnul nostru **I**sus **H**ristos*, ***P**ărinte*), precum și **pronumele** și adjectivele pronominale **referitoare la Dumnezeu** sau la **Isus Hristos** (*ne rugăm **Ț**ie, Doamne*; *mare mila **T**a*).
     > Substantivele **comune** provenite din nume proprii care denumesc **tipuri** omenești și cele care desemnează personaje mitologice multiple se scriu cu literă **mică**.
   * **animale**: ***A**zor*, ***B**ubico*, ***D**uman*, ***G**rivei*, ***J**oiana*, ***M**urgu*, ***P**lăvan*, ***Z**efir*;
   * entități **geografice** sau **administrativ-teritoriale**: ***A**frica **C**entrală*, ***A**merica de **N**ord*, ***B**ăile **H**erculane*, ***B**olintin-**D**eal* (localitate), ***C**raiova*, ***F**ranța*, ***G**ovora-**B**ăi*[<sup>\[2\]</sup>](https://dexonline.ro/articol/3._Scrierea_cu_liter%C4%83_mic%C4%83_sau_mare#cite_note-2), ***H**imalaia*, ***M**area **B**ritanie*, ***O**rientul **M**ijlociu*, ***P**opești-**L**eordeni*, ***S**usai*, ***Ț**ara* ***R**omânească* „Muntenia”, inclusiv numele **punctelor cardinale** care constituie **al doilea element** al unui **toponim compus** (***B**ucurești-**N**ord* (gară), ***D**evcea-**V**est* (localitate), ***E**uropa **C**entrală*, ***E**uropa de **E**st*, ***P**olul **S**ud*), precum și **prepozițiile**, **numeralele** ș.a. aflate **pe primul loc**: ***D**upă **D**eal* (sat), *Între **G**ârle* (stradă), ***L**a **O**m* (vârf de munte), ***T**rei **B**razi* (cabană);
     > Termenii generici care **nu** sunt incluși în denumirea geografică propriu-zisă se scriu cu literă **mică**, la fel, de regulă, sintagma *țările române*, care nu a fost niciodată numele propriu al unei unități.
   * **aștri** și **constelații**: ***C**ornul-**C**aprei*, ***M**arte*, ***S**aturn*, ***U**rsa-**M**are*, inclusiv ***L**una*, ***P**ământul*, ***S**oarele* în terminologia astronomică;
   * **marile epoci istorice** (chiar dacă **nu** reprezintă evenimente) și **evenimentele istorice majore** (***A**ntichitatea*, ***E**vul Mediu*, ***R**enașterea*; ***C**omuna (din Paris)*, ***R**econquista*, ***R**eforma*, ***R**isorgimento*, ***U**nirea Principatelor*), inclusiv **războaiele** de **anvergură** (***P**rimul **R**ăzboi **M**ondial*, *al **D**oilea **R**ăzboi Mondial*) sau care au un nume **unic** (***R**ăzboiul celor Două Roze*, ***R**ăzboiul de Independență*, ***R**ăzboiul de **S**ecesiune*, ***R**ăzboiul de **T**reizeci de **A**ni*, ***R**ăzboiul de 100 de **A**ni*), precum și **manifestări** științifice, culturale, artistice, politice (***C**onferința **N**ațională a **P**artidului X*);
     > Denumirile **epocilor geologice** și **istorice mai slab individualizate**, precum și ale războaielor care nu au nume proprii se scriu cu literă **mică**.
   * **sărbători** laice (naționale și internaționale) sau religioase (indiferent de cult): ***A**nul **N**ou*, ***C**răciun(ul)*, *1 **D**ecembrie*, ***D**uminica **T**omei*, *Înălțarea*, *Întâi **M**ai*, *Înviere(a)*, ***P**aște(le)*, ***P**atruzeci de **S**finți*, ***P**urim*, ***R**amadan*, ***S**chimbarea la **F**ață*;
   * **instituții** (***A**dministrația **P**rezidențială*, ***A**vocatul **P**oporului*, ***C**amera **D**eputaților*, ***C**ancelaria **P**rimului-**M**inistru*[<sup>\[3\]</sup>](https://dexonline.ro/articol/3._Scrierea_cu_liter%C4%83_mic%C4%83_sau_mare#cite_note-3), ***E**ditura **U**nivers **E**nciclopedic*, ***F**acultatea de **L**itere*, ***G**uvernul **R**omâniei*, ***I**nstitutul de **L**ingvistică*, ***M**inisterul **A**facerilor **E**xterne*, ***O**rganizația **N**ațiunilor **U**nite*, ***P**arlamentul **R**omâniei*, ***S**fântul **S**caun* „Vaticanul”, ***T**eatrul **N**ațional*, ***U**niunea **A**rtiștilor **P**lastici*), inclusiv când sunt folosite eliptic: *admiterea la **P**olitehnică*; *student la **L**itere*; *secretar de stat la **E**xterne*, **clădiri** publice și **monumente** (***A**rcul de **T**riumf*, ***C**asa **A**cademiei*, ***P**alatul **P**arlamentului*), **săli** (***R**apsodia*), **mijloace de transport** (***O**rient **E**xpres*, ***T**itanicul*);
     > Se scriu cu litere **mici** denumirile **neoficiale** ale instituțiilor (***g**uvernul român*, ***g**uvernele statelor membre ale UE*) și numele **domeniilor** la care se referă o **funcție** (***m**inistru de externe*), însă în documentele oficiale, numele **complete** de funcții se scriu cu litere mari: *Contrasemnează: **M**inistrul **A**facerilor **E**xterne* ...
   * **ordine de stat românești** sau **străine'*:*** L**egiunea de** O**noare*,*** O**rdinul** N**ațional „**S**erviciul** C*redincios”*, ***O**rdinul **N**ațional „**P**entru **M**erit”*;
     > Numele unor **medalii** sau **premii**, precum și **titlurile** științifice și onorifice se scriu cu literă **mică**: ***d**octor honoris causa*, ***d**octor în filologie*, ***m**embru de onoare al Academiei Române*.
   * **soiuri** de plante și **rase** de animale: ***A**urora* (soi de floarea-soarelui), ***B**azna* (rasă de porci), ***L**eghorn* (rasă de găini), ***M**arele Alb* (rasă de porci), ***N**apoleon* (soiuri de cireșe, mere, pere, struguri), inclusiv numele de rase provenite dintr-un **adjectiv** (când acesta, scris cu literă mică, ar putea fi interpretat ca un calificativ oarecare): *vacă **D**obrogeană*.
     > Se scriu cu literă **mică** numele **varietăților** de plante și de animale exprimate prin **adjective** sau prin **substantive comune**.
   * **punctele cardinale**, când au valoare de **nume propriu**, desemnând o **regiune**: *importat din **A**pus/**V**est*, *din **O**rient*, *în **A**pusul **E**uropei*, *în **O**rientul **A**propiat*;
     > Când nu au această valoare, numele punctelor cardinale se scriu cu literă **mică**.
   * **obiecte** desemnate **ocazional** prin numele **creatorului** lor: *trei **G**rigorești* „tablouri de Grigorescu”, *un **S**tradivarius* „vioară construită de Stradivarius”.
     > Substantivele **comune** provenite din nume proprii se scriu cu literă **mică**.
   * > **Toate** componentele **locuțiunilor pronominale de politețe**: ***A**lteța **S**a **R**egală*, ***D**omnia **S**a*, ***E**xcelența **V**oastră*, ***Î**nălțimea **V**oastră*, ***M**ajestățile **L**or **I**mperiale*, ***S**finția **S**a*.
3. numai **primul** element din numele **proprii compuse** sau numele unic care reprezintă:
   * denumirile **organismelor** de conducere și ale **compartimentelor** din instituții: ***A**dunarea generală a Academiei Române*, ***C**atedra de limba română*, ***C**omisia de cultivare a limbii a Academiei Române*, ***C**ompartimentul/Sectorul de limbi romanice*, ***C**onsiliul științific*, ***D**irecția*, ***S**ecretariatul*, ***S**ecția de filologie și literatură a Academiei Române*, ***S**erviciul de contabilitate*;
   * **titluri** de **publicații** periodice, **opere** literare, științifice (și de părți ale lor - capitole etc.), artistice etc., **emisiuni** radio-TV, **documente** de importanță internațională sau națională, nume ale unor **medalii** sau **premii**: *„A 150-a aniversare a nașterii lui Mihai Eminescu”* (medalie), ***A**devărul literar și artistic* (ziar), ***A**mintiri din copilărie*, ***B**iblia*, ***C**apitalul*, ***C**onstituția*, ***C**oranul*, ***D**eclarația universală a drepturilor omului*, ***F**loarea darurilor*, ***G**ramatica limbii române*, ***I**storia românilor sub Mihai-Vodă Viteazul*, ***L**egea partidelor politice*, ***L**imba română* (revistă), ***O** scrisoare pierdută*, ***P**remiul pentru cea mai bună piesă a anului*, ***P**rimăvara* (pictură), ***P**roclamația de la Islaz*, ***P**saltirea scheiană*, ***R**egulamentul organic*, ***R**omânia literară*, ***R**ondul de noapte* (emisiune TV), ***S**imfonia fantastică*, ***T**atăl nostru*;
   * **mărci** de produse: ***I**zvorul minunilor* (apă minerală);
   * **nume științifice latinești** de **specii animale** și **vegetale**: ***B**acterium aceti*, ***G**orilla beringuei*, ***H**ygrophorus puniceus*, ***M**ustela nivalis*, ***S**equoia gigantea*; al doilea element se scrie cu literă mare numai dacă este un nume **propriu**: ***I**nocybe Patouillardi*;
4. **Abrevierile se scriu**:
   * **integral** cu litere **mari** când sunt alcătuite din **inițialele**:
     * cuvintelor componente ale unor **nume proprii compuse** scrise cu literă **mare** la inițială: ***GMT*** = *Greenwich Mean Time*, ***MS*** = *Maiestatea Sa*, ***O.U.*** = *Ordonanță de Urgență*, ***P.S.S.*** = *Preasfinția Sa*, ***S.N.C.F.R./SNCFR*** = *Societatea Națională a Căilor Ferate Române*;
     * numelor unor **noțiuni de specialitate** (***A*** = *arie*, *amper*; ***B*** = *bor*, ***C*** = *(grade) Celsius*, ***L*** = *lungime*, ***MΩ*** = *megohm*, ***VSH*** = *viteza de sedimentare a hematiilor*) și ale **punctelor cardinale** (***E*** = *est*);
     * **prenumelor**: *I. L. Caragiale* = *Ion Luca Caragiale*;
     * **altor cuvinte** și **expresii**: ***D.S.*** = *dal segno*, ***N.B.*** = *nota bene*, ***O.K.*** = *all correct*, ***P.F.L./PFL*** = *plăci fibrolemnoase*, ***P.S.*** = *post scriptum*;
   * cu **literă mare** pe **primul** loc sau și în **alte poziții**, când provin de la cuvinte **scrise cu literă mare** (***D-lui*** = ***D**omnului*, ***Sf.*** = ***S**fânta, Sfântul*) sau de la **termeni de specialitate** (***MeV*** = *megaelectronvolt*, ***MHz*** = *megahertz*, ***Rh*** = *factorul Rhesus*);
   * cu literă **mare** pe **a doua poziție**, când provin de la unii termeni de specialitate: ***dB*** = *decibel*, ***eV*** = *electronvolt*, ***pH*** = *puterea hidrogenului*;
5. Pentru a sugera anumite **atitudini** sau **sentimente**, a marca valoarea **specială** a unui cuvânt, a-l scoate în **evidență** etc.:
   * **se scriu** cu literă mare **termenii de adresare** (inclusiv pronumele), în **corespondență** (pe plicuri și în text): ***D**omnului Director ...*; ***D**omnule Președinte...*; ***D**umneavoastră ...*;
   * se **pot** scrie cu literă **mare** unele cuvinte (care, **de obicei**, se scriu cu literă **mică**), în semn de **cinstire** (***S**oldatul Necunoscut*; ***S**lavă Țărilor Române!*), pentru a denumi un **concept** (***B**inele*; ***E**ul*; ***L**ibertate*, ***E**galitate*, ***F**raternitate*; ***O**m*, ***P**atrie*), a realiza un efect stilistic - **personificarea** unei abstracțiuni, un **simbol** etc. (***J**ustiția*; *în numele Științei*; *„A venit pe culme Toamna”*. Topîrceanu) -, pentru a conferi unui substantiv comun valoare de nume propriu (***C**apitala* „Bucureștiul”, ***M**ama*) ș.a.;
   * pe **etichete**, **plăcuțe indicatoare**, în **adrese**, pe **hărți**, în **titlurile coloanelor** din **tabele** etc., cuvintele scrise în mod **obișnuit** cu literă **mică** se scriu cu literă **mare**: ***A**ligote*, ***B**ăbească*, ***C**abernet*, ***C**amembert*; ***A**leea Nucșoara*.